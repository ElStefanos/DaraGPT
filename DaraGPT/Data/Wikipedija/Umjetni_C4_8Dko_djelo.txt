Umjetničko djelo možemo definirati kao fizički i, uslovno, svjetlosni ili zvučni objekat, koji je rezultat stvaralačkog genija, nadahnuća, talenta, inspiracije i uloženog rada, truda i napora jednog umjetnika, odnosno, umjetnikovog izraza misli i osjećaja pretočenog u djelo s određenom, primarno estetskom, ali i smisaonom, društvenom i historijskom vrijednošću. Umjetničko djelo može biti izrađeno u različitim materijalima, izbor je praktično neograničen. U vrste umjetničkih djela možemo ubrojiti kreacije u likovnoj umjetnosti poput crteža, grafika, slika, fotografija, skulptura, građevina ostvarenja u muzici kao što su opere i simfonije poeziju i proza u književnosti film, performans, konceptualnu umjetnost i mnoge druge. Kriteriji poimanja i prihvatanja nekog djela kao umjetničkog razlikovali su se od kulture do kulture i od razdoblja do razdoblja, kao uostalom, i za sam pojam umjetnost. Na primjer, na Zapadu se do sedamdesetih godina XX stoljeća nije smatralo da kreacije primijenjene umjetnosti ili dekorativne umjetnosti mogu biti umjetnička djela jer te kreacije imaju svoju praktičnu svrhu i upotrebu, nasuprot, npr. umjetničkim slikama. S druge strane, u kineskoj umjetnosti ta se distinkcija rijetko naglašava. Renesansni umjetnici i naučnici mahom su vjerovali da je studija lika muškarca zapravo studija Boga te su shodno tome pripisivali najveće umjetničke vrijednosti upravo skulpturama koje prikazuju lik muškarca. Umjetnička djela se čuvaju i izlažu u muzejima, galerijama, kod kolekcionara i sl. i mnoga od njih imaju veliku vrijednost. Neka umjetnička djela se smatraju neprocjenjivim. Naučni, društveni i kulturni napredak otvara mogućnosti za stvaranje novih oblika umjetničkih djela i umjetničkog izražavanja. Neki čak i određena djela realizovana uz pomoć računarske tehnologije poput algoritama, digitalne grafike ili programa smatraju umjetnošću. Drugi pak tvrde da je Priroda stvorila najljepša i najvrijednija umjetnička djela.